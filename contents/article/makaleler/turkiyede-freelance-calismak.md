{
"title": "Türkiye 'de freelance çalışmak",
"description": "Türkiye 'de freelance iş tipi ne kadar başarılı olur, püf noktaları nelerdir ve nereden başlamalı gibi soruların yanıtını birlikte arayalım.",
"image": "contents/media/turkiyede-freelancer-calismak.jpg"
}
10 seneyi aşkın süredir Türkiye 'de freelance olarak çalıştıktan sonra, acısıyla, tatlısıyla tecrübelerimi bir referans olması amacıyla, bir kaç başlık altında paylaşmak istedim. Şans faktörünü işin içine sokmadan, sıklıkla yaşadığım, genel olarak olarak senin de başına gelebilecek olaylara öncelik vermeye de dikkat ettim. Girişi daha fazla uzatmadan, hemen başlayalım.

## Freelance bir cennet meyvesi mi?

Kısa cevap; hayır. Kendinin patronu olmak, dilediğin her yerden çalışmak kulağa harika gibi gelebilir, fakat bir çok problemi de kendi beraberinde getiren bir çalışma tipidir. Ben şahsen bu hayat tipini çok sevsem de, herkes için tavsiye edeceğim bir şey diyemem.

Makalenin geri kalanında da değineceğim üzere, kendince avantajları ve dezavantajları var. Bir üst denetimden uzak olunduğu için, başarı ile başarısızlık arasındaki en önemli etken **öz-disiplin**.

## Zaman Yönetimi

Freelance iş tipinde karşılaşılan en büyük sorun, _dead-line_'lar ve çalışma zamanı yönetimi. Başınızda dikilen, sizi sürekli üretken kılan bir yönetici yokken, işlerin istediğiniz zamanlama ile gitmesi için kendinizden başkasına bel bağlayamazsınız. Bu bağlamda, bir projeyi önceden planlamak, her aşamanın alacağı süreyi hesaplamak ve tüm proje boyunca bu planı takip etmek çok önemli.

Zaman yönetimi kısmı, sadece bir işi belirlenen zamanda teslim etmekten çok daha fazlası aslında. Bir ofis ortamının eksikliği, özel hayatınızı da etkileyebilir. Kendinizi yeterince motive edemeyip, dikkatinizin dağılmasına izin verip, bir projeyi bitirememek kadar, kendinizi o proje içerisinde kaybetmek de bir o kadar kolay oluyor.

Geleneksel cumartesi-pazar tatilleri olmadan, mesainizi kendi şartlarınızda belirlediğinizde, yeterli kadar dinlenmeyi de ihmal edebiliyorsunuz. Bu aşırılık ise, kısa bir süre sonra yaptığınız işte kendini olumsuz olarak mutlaka gösteriyor. Aceleye getirmiş, detaylara odaklanılmamış bir sonuç alabiliyorsun.

Bütün bunları dikkate aldığımızda, bir projenin ilerleyişini, flowchartını ve zaman çizelgesini hazırlarken, müşterinizi memnun etmeye özen gösterdiğin kadar, kendinizi de hor kullanmamaya dikkat etmen gerekiyor. Ne de olsa, elinde olan tek çalışan kendinsin.

## Müşteri Tipleri

Asıl konuya şimdi giriyoruz. Karşına çıkacak müşteri profili, kurumsal bir firmada karşına çıkacaklardan çok daha farklı. Bunun, özellikle Türkiye 'ye özel kültürel sebepleri de var.

İster bir grafiker, bir yazılımcı ya da danışman olarak hizmet ver, kısa sürede anlayacağın üzere, bu ülkedeki iş hacminin, doğrudan müşterin ile içtiğin çay sayısı ile doğru orantısı var.

![çay işlem doğrusu](contents/media/cay-islem.jpg)

Yukarıdaki grafiğin özetle anlatmak istediği, müşteriler, çoğunlukla sizinle oturup karşılıklı bir çay içmeden herhangi bir anlaşmayı nihayete erdirmek istemeyecekler.

Şaka bir yana, bir freelancer olarak duyacağınız en sık sorular "yeriniz nerede", "bir çayınızı içmeye gelebilir miyiz" gibi şeyler olacaktır. Küçük ve orta boy işletmeler, henüz yeni çağın ruhunu tamamıyla yakalayabilmiş değiller. Bu yüzden, dinamik, ofis dışında ya da bağımsız çalışan bir üreticinin olması gerçeğini tam anlamıyla kavrayamıyorlar.

Ne zaman kendinden ve iş tipinden freelancer/freelance olarak bahsetsen, bunun olumsuz çağrışımını müşterinin tepkisi ile hemen gözlemyeceksin. Bu elbette müşterinin suçu değil. Internet genel olarak dolandırıcılar ve kötü niyetli kişilerin mesken tuttuğu bir ortam olduğu için, sana da ilk aşamada kötü gözle bakmaları gayet anlaşılır. Bu yüzden, yazının bir sonraki başlığı, bu güvensizliği kırmak için çok önemli.

## Referans ve Portfolyo

Ne kadar denesem de, bir portfolyo sitesine sahip olmanın altını yeterince çizemem. Bir referans/portfolyo sitesi, freelance iş tipinin bel kemiği, olmazsa olmazıdır. Bu site üzerinde sadece yaptığın işleri göstermekle kalmayıp, aynı zamanda müstakbel müşterin ile olan ilişkini doğru bir düzlemde başlatmayı sağlarsın.

Bağımsız çalışan bir girişimci, ne zaman müşteriye ulaşıp bir iş teklif etse, bunun başarı oranı tam tersine göre çok daha düşüktür. Müşterinin sana ulaşıp, bir iş teklif etmesi, kendi çalışma koşullarını dikte edebilmen için elzemdir diyebilirim.

Müşterinin sana ulaşabilmesi için, elbette göz önünde, SEO odaklı bir siten olmalı ve sosyal medyada son derece aktif olmalısın. Sadece güzel işler yapmak, freelance çalışmak için yeterli değil. Kendi markanı yaratmak, en az yaptığın iş kadar önemlidir.

SEO odaklı blog ve içerik yaratmak ile ne kastettiğimi başka bir yazıda daha detaylı konuşuruz.

## İş Anlaşması

Diyelim müşteriyi bulduk -daha da iyisi, o bizi buldu-, peki, nasıl devam edeceğiz? Arkanda bir avukat ordusu olmadan, tek başına iş yaptığın için, bir sözleşme hazırlamak senin olduğu kadar, müşterinin de yararına olacaktır.

Müşteriye fiyat ve zaman vermeden önce mutlaka kısa bir süre rica edip, projenin flowchartını çıkarmanı tavsiye ederim. Böylelikle, kesin olmasa bile projenin alacağı zamanı bilip, hem gerçekçi bir fiyat verebilirsin, hem de yapım aşamasında müşterin tarafından sıkıştırılmamış olursun.

Fiyat verirken kültürel bir etmen olan, pazarlık düsturunu mutlaka aklında tutman gerekiyor. Vereceğin fiyat ne olursa olsun, mutlaka müşterin seninle bir pazarlık içine girecektir. İster 100.000TL ister 1.000TL demiş ol, bu aşamadan pek nadir kurtulursun. Zaten bu pazarlık kültürünün içinde yetiştiğini farz ederken, bu konunun çok detayına girmeyeceğim.

Özellikle yazılım sektöründe iş yapıyorsan, sözlemene mutlaka bir özellik listesi dahil etmeni tavsiye ederim. En sık karşılaştığım şey, fiyatlandırma aşamasında söylenmeyen bazı zaman alıcı özelliklerin, proje başladıktan sonra araya sıkıştırılması. "Ah! Üyelik sistemine sms doğrulaması da koyalım ama. Onsuz olmaz" gibi direktifleri daha sonra alabilirsiniz. Bunları yaşamamak adına, müşteri ile aranızda, projenin hangi niteliklere sahip olacağı önceden belirlenmeli ve bir ek durumu, proje sonunda tekrar değerlendirilmeli.

## Sonuç

Freelance rahat bir iş tipi olarak görünse de, kültürel ve kişisel bazı nüanslar yüzünden bir kabusa da dönüşebilir. Bu işe girişmeden önce iyi bir planlama ve çokça araştırma yapmanda fayda var. Kendine ve insani becerilerine yeterince güveniyorsan, vâad edilmiş topraklara kavuşmaman için hiç bir sebep yok. Güzel bir iş ahlakı, disiplin ve doğru araçlar ile kendini işini bir freelancer olarak Türkiye 'de bile yönetebilirsin.
